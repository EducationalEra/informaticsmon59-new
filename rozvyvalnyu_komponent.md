<div id="hypercomments_widget" class="js-hypercomments-widget invisible"></div>

Розвивальний компонент курсу інформатики
=============================================

Навчання інформатики має розвивати в учнів аналітичне, синтетичне, логічне та критичне мислення, творчі здібності, здатність аналізувати різноманітні процеси та явища й з’ясовувати їхні причинно-наслідкові та структурні зв’язки. Хоча розвиток зазначених мисленнєвих навичок і здатностей не є винятково завданням навчання інформатики, а відбувається не меншою мірою під час вивчення інших навчальних предметів, саме в процесі навчання інформатики закладаються основи таких умінь:
<ul>
<li>визначати послідовність дій, які необхідно виконати для розв’язування певних задач, тобто розробляти <i>алгоритми</i>;</li>
<li>подавати алгоритми в певному формальному вигляді та виконувати їх;</li>
<li>використовувати алгоритмічні структури;</li>
<li>застосовувати алгоритми для опрацювання різнотипних повідомлень;</li>
<li>добирати якомога ефективніший алгоритм розв’язування задачі <br>
(на зазначених уміннях базується <i>алгоритмічне мислення</i>);</li>
<li>визначати параметри об'єктів та їх можливі значення;</li>
<li>класифікувати явища та об'єкти;</li>
<li>знаходити структурні зв'язки між класами об'єктів, класифікувати знайдені зв’язки;</li>
<li>подавати дані в табличному та графічному вигляді, інтерпретувати дані, подані графічно;</li>
<li>формулювати задачі з опрацювання структур даних і формалізовувати їх з метою подальшого автоматизованого розв’язування з використанням ІКТ-засобів<br>
(зазначені вміння є основою так званого <i>структурного мислення</i>).</li>
</ul>

Слід підкреслити, що зазначені вище типи мислення, знання, уміння, навички, здатності мають розвиватися не лише в процесі вивчення основ алгоритмізації та програмування, а й під час виконання навчальних проектів, розв’язування компетентнісних задач і вивчення всіх інших тем курсу.



<div class="js-hypercomments-container">
<a href="http://hypercomments.com" class="hc-link" title="comments widget">comments powered by HyperComments</a>
</div>